"# ws2024-s17-hu-r1"

# WorldSkills Lyon 2024 nemzeti válogató, Skill 17 (Web Technologies)


## 1. forduló

Az alábbiakban a válogató első fordulójára vonatkozó legfontosabb információkat osztjuk meg.
### Általános tudnivalók
Ebben a fordulóban egy weblapfejlesztési feladatot kell elvégezned. Az otthoni feladat megoldása során tetszőleges felkészülési forrásokat használhatsz fel, de a feladatot önállóan kell elvégezned, az elkészült munkának a te képességeidet és tudásodat kell tükröznie.

A beküldött feladat értékelését követően a legjobb 10 versenyzővel személyes interjú keretében beszélgetünk el. Ezt követően 6 versenyzőt választunk ki, ők mérkőzhetnek majd meg egymással az egynapos középdöntőben. (A középdöntő várható időpontja 2023.04.01, szombat.) 

#### A feladat beadásának módja és határideje:

A feladatot kétféle formában kell beadnod:

1.	Forráskód GitHub repo-ban

	A feladatok beadásához a megoldásod forráskódját tartalmazó GitHub repository-t (a továbbiakban repo) kell majd megosztanod velünk. YY az a kétszámjegyű személyes kód, amit e-mailben küldtünk ki számodra. Amennyiben nem használtad még a GitHub szolgáltatást, akkor regisztrálj egy azonosítót a https://github.com címen, majd hozz létre egy privát repo-t ws2024-s17-r1-YY néven, ahol YY a tőlünk e-mailben kapott kétszámjegyű sorszámod. 

	Ha nem használtál még git-et egyáltalán, akkor legfőbb ideje, hogy megismerkedj vele. Nem egy ördöglakat, és most nem is lesz még szükséged rá, hogy nagyon elmélyülj benne. Elég, ha alapszinten megérted a működését, és az alapfunkciók használatával az elkészült munkádat feltöltöd a létrehozott repo-ba. 

	Ezután a megoldásodat tartalmazó repo-t meg kell osztanod velünk. Ehhez a `skillsithu` GitHub azonosítónkat használd.

2.	Kész weblap publikálása (deploy) a Netlify szolgáltatás segítségével 

	a.	A Netlify egy olyan ingyenesen is használható szolgáltatás, ahol statikus webhelyek oszthatók meg a nyilvánossággal. A szolgáltatás úgy működik, hogy a Netlify-on létrehozott webalkalmazást, amit egy GIT repoval (esetünkben a forduló feladatához létrehozott GitHub repoddal) tudsz összekapcsolni. (Vigyázz, csúnya, magyartalan mondat következik! :))  Amikor egy új commitot push-olsz a központi repoba, akkor a Netlify ennek alapján elkészít egy új buildet, és azt azonnal ki is publikálja az app-hoz tartozó nyilvános címen. Ha csak natív HTML/CSS/JavaScript hármast használhatsz, akkor a build (a publikálásra előkészített csomag) gyakorlatilag meg fog egyezni a forráskóddal. Ne ijedj meg, a dolog sokkal egyszerűbb, mint amilyennek elsőre látszik! Ha elakadsz, keress bennünket nyugodtan iránymutatásért! Ha az alkalmazásod React, Angular vagy VUE JS keretrendszerrel készült, akkor nézz utána, hogy az alkalmazásodat miként tudod a legegyszerűbben a Netlifly-on publikálni.  

	b.	Regisztrálj egy azonosítót a Netlify-on (https://www.netlify.com/), hozz létre egy új appot a weblapod számára (App New Site > Import an existing project), kapcsold össze az appot a GitHub repoddal, majd válassz egy tetszőleges szabad hostnevet.
 
	c.	A választott hostnevet (amin a weblapodat elérjük) írd be a repo README file-jának első sorába. A második sorba írd be a kapott azonosítódat, a harmadikba pedig a nevedet.

#### A feladat

A feladat leírását ebben a repoban, a [WS2024_HU_TP_S17_R1_EN_1_2.pdf](https://github.com/skillsithu/es2023-s17-hu-r1/blob/master/WS2024_HU_TP_S17_R1_EN_1_2.pdf) fájlban található.

#### Határidő

A feladatok elkészítésének végső határideje: **2022.02.28., kedd, éjfél**
Beadott megoldásnak azt tekintjük, amit a fenti időben a repodban és a netlify-os oldaladon találunk.
